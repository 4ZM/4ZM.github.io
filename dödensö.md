Dödens ö

(till Arnold Böcklin och Rachmaninov)


Utan brådska sänker Kharon
sina åror genom vattenspegeln.

Solens sista strålar värmer ryggen,
Blandar guld och karmosin
med cypressens skyggsafir.

Vi ror mot dödens mörka ö.

Jag står i fören. Svept i linne,
smord med opoponax och med myrra.
Njutande en utsökt epilog.

<landstigning>

Ingen hand har vidrört stenen
som rullats undan, blottat graven.

Jag läggs till vila i den grunda katakomben,
på doft av sommarsten.

Jag andas ut med stängda ögon,
en sista gång och aldrig mer.

Hineini Adonai!
Adonai, Adonai ha-Aretz.

Låt mörker komma, kom död och vila,
låt tankar skingras och ta slut.

När solen sjunker under jorden
har hela livet slutligen mätts ut.

[tystnad följer]

Men allt blir inte alltid som man trott.

Någonstans i mörkret hörs...
en flöjt? pianissimo adagio, knappt hörbar.
Ett ljus har tänts i graven,
sprunget från sitt spruckna kärl.

När solen stiger nästa morgon
är min kropp allt jämnt i graven,
men inte längre jag.
